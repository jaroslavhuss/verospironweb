---
publishDate: 2023-01-08T00:00:00Z
title: Co je srdeční selhání?
description: Srdeční selhání je stav, kdy srdce není schopno přečerpávat krev v souladu s metabolickými potřebami organismu 1. Srdce je důmyslně uspořádaná pumpa
excerpt: Srdeční selhání je stav, kdy srdce není schopno přečerpávat krev v souladu s metabolickými potřebami organismu 1. Srdce je důmyslně uspořádaná pumpa
image: ~/assets/images/heart_failure.png
category: Srdeční selhání
tags:
  - epidemiologie
  - rozdeleni
  - etiologie
canonical: https://verospiron.cz-co-je-srdecni-selhani
---

Srdeční selhání je stav, kdy srdce není schopno přečerpávat krev v souladu s metabolickými potřebami organismu 1. Srdce je důmyslně uspořádaná pumpa, jejímž hlavním úkolem je udržovat oběh krve tak, aby bylo zajištěno zásobování všech orgánů živinami a kyslíkem 2. Zdravé srdce dokáže zvýšit výdej krve (minutový oběh) podle nároku organismu až pětinásobně 2.

## Epidemiologie
Incidence i prevalence chronického srdečního selhání v rozvinutých zemích stoupají, což je způsobeno jednak stárnutím populace a také díky zlepšující se léčbě akutních koronárních příhod (nemocní mají po AKS poškozený myokard) 1. Incidence je 1–2 % 1. Průměrná doba přežití od diagnózy je u mužů 3,2 roku, u žen 5,4 roku 1.

## Rozdělení
Srdeční selhání může být rozděleno podle rychlosti vzniku na akutní a chronické 1. Dále může být rozděleno podle lokalizace na pravostranné, levostranné a oboustranné 1. Aktuální doporučení klasifikují srdeční selhání podle ejekční frakce levé komory na HFrEF (heart failure with reduced ejection fraction) - EF LK <= 40 %, HFpEF (heart failure with preserved ejection fraction) EF LK >= 50 % a HFmrEF (heart failure with mid-range ejection fraction) EF LK = 40-49 % 1.

## Etiologie
Nejčastější příčinou srdečního selhání je ICHS (asi 70 %), neléčená nebo špatně léčená hypertenze a kardiomyopatie (asi 20–30 %) 1. Nejčastější příčinou akutního pravostranného srdečního selhání je plicní embolie 1.

## Klinické příznaky
Při levostranném srdečním selhání se hromadí krev v plicích a nadbytečná tekutina proniká do plicních sklípků, což vede ke vzniku plicního otoku. Pacient začne pociťovat dušnost, nejprve při větší námaze, později i při běžných činnostech a v pokročilém stadiu selhávání již i v klidu. Typické jsou stavy noční dušnosti, které nutí pacienta k posazování 2.

Při pravostranném srdečním selhání se projevují otoky dolních končetin, které začínají v oblasti kotníků. Prvním příznakem je nárůst tělesné hmotnosti. Městnání krve v orgánech břišní dutiny je zdrojem čerstvých zažívacích potíží a tlakových bolestí v pravém podžebří 2.